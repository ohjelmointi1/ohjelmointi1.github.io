<h1>Koe</h1>

Tällä sivulla on oleellista tietoa kokeisiin valmistautumiseen sekä järjestelyihin ja käytäntöihin liittyen, joten luethan sen kokonaan, vaikka sivu on pitkä.


## Viope-oppimisalusta

Koe järjestetään hyödyntäen Viope-oppimisalustaa, joka on kaikille tuttu kurssin viikkoharjoituksista.

Löydätte Viopen etusivulta koepäivänä kokeen nimeltä **"Ohjelmointi 1 koe pp.kk.vvv"**. Liittykää kokeeseen jo etukäteen, vaikka tehtävät aukeavat vasta kokeen alkaessa.

Viope suorittaa koodinne ja antaa siitä pisteet, mikäli tulos vastaa tehtävänantoa. Mikäli vastausta ei hyväksytä, voitte kokeilla uudelleen rajoittamattoman määrän kertoja.

Kun Viope hyväksyy ratkaisunne, muistakaa painaa "lähetä/submit" -painiketta, jotta tehtävä tallentuu. Mikäli Viope ei hyväksy ratkaisua, tallenna ratkaisu keskeneräisenä opettajien toimittamaa manuaalista arviointia varten.


## Kokeen arvostelu

Hyväksyttyyn suoritukseen eli arvosanaan kokeessa edellytetään vähintään 40 % kokonaispisteistä. Minimipisteet oikeuttavat arvosanaan 1, kun taas 100 % pisteistä oikeuttaa arvosanaan 5. Koearvosanaa ei pyöristetä, eli jokaisella saamallasi pisteellä on yhtä iso merkitys kurssin loppuarvioinnissa.


## Kokeen tehtävät

Kokeessa on viisi tehtävää, joista kukin on viiden pisteen arvoinen. Tehtävät vastaavat tyyliltään kurssin viikkotehtäviä, mutta aikaisemmista tehtävistä poiketen kokeen tehtävät tullaan arvioimaan myös manuaalisesti. Voitte siis saada tehtävästä pisteitä, vaikka Viope ei hyväksyisi ratkaisua.

Huomioimme keskeneräisten tehtävien arvioinnissa sellaiset osat, jotka osoittavat selvää osaamista tehtävän aiheen tiimoilta, eli pyrkikää vastaamaan kaikkiin tehtäviin parhaanne mukaan, vaikka ette niitä saisikaan tehtyä kokonaan oikein. Muistakaa myös lähettää tehtävät arvioitavaksi tai tallentaa ne keskeneräisinä, jotta pystymme arvioimaan ne.


### Luova ongelmanratkaisu

Moniin tehtäviin löytyy lukuisia erilaisia ratkaisutapoja. Ennen tehtävän ratkaisua pohdi, voidaanko se ratkaista esimerkiksi listoilla, merkkijonoilla tai kenties ehto- ja toistorakenteilla.

Jos ratkaisusi kasvaa useiksi kymmeniksi riveiksi koodia, löytyisi tehtävään todennäköisesti myös helpompi ratkaisutapa.


### Pyöristykset, virheelliset syötteet yms.

Tehtävien automaattisessa arvioinnissa on tärkeää, että ohjelmasi tulostaa esimerkiksi numerot kuten ne on tehtävän esimerkkisuorituksessa esitetty. Oletuksena ratkaisussa ei tarvitse pyöristää tai muuten muotoilla numeroita, ellei tehtävänannossa erikseen sitä pyydetä. Oletuksena tehtävissä ei myöskään pidä taivuttaa tekstejä eri tavoilla yksikköön tai monikkoon ("1 tuote" ja "2 tuotetta"), ellei sitä erikseen tehtävässä pyydetä.

Tehtävissä ei tarvitse varautua virheellisiin syötteisiin tai muihin poikkeustilanteisiin, ellei sitä erikseen pyydetä.


## Kokeeseen osallistuminen

Liittykää Viopen etusivulla kurssille nimeltä **"Ohjelmointi 1 koe pp.kk.vvv"**. Voitte liittyä kurssille jo etukäteen, mutta koetehtävät aukeavat ajastetusti kokeen alkuhetkellä. Päivitä tarvittaessa Viopen näkymä selaimessasi kokeen alkaessa, jotta pääset siirtymään tehtäviin.


## Kokeen pelisäännöt

Kokeessa saa käyttää kurssin omia oppimateriaaleja sekä kurssin aikana kirjoittamiasi koodeja. Koodin suora kopiointi kokeen vastauksiin on kuitenkin kiellettyä, vaikka koodi olisi omaa vanhaa koodiasi.

Kaikki viestintä ja keskusteleminen on kokeen aikana kiellettyä.

Koodieditorin normaalien avustustoimintojen, kuten `content assist` ja `quick fix` käyttäminen on kokeessa sallittua. Et kuitenkaan saa käyttää koodieditorin mahdollisia **tekoälytoimintoja**, kuten GitHub copilot.

Ohjelmasi ei saa vilpillisesti harhauttaa tehtävän tarkastimia siten, että se tuottaa oikean vastauksen tehtävässä käytettäville testisyötteille toteuttamatta tehtävänannossa kuvailtua logiikkaa. Tällaiset ratkaisut hylätään, ja tahalliseksi katsottava vilppi voi johtaa myös koko kokeen hylkäykseen.


# Kokeen tulokset ja palautteet

Kokeen manuaalisen arvioinnin jälkeen näet saamasi pisteet Viopen kohdasta "Oma nurkka" (my corner). Tämä on ainoa paikka, jossa näkyy manuaalisessa arvioinnissa annetut varsinaiset pisteet:

![oma nurkka](/assets/oma-nurkka.png)

Niissä tehtävissä, joissa manuaalinen arviointi poikkeaa Viopen automaattisesta arvioinnista, löydät opettajan kommentin tehtäväsivun alaosasta:

![opettajan kommentti sivun alaosassa](/assets/opettajan-kommentti.png)

<style type="text/css">
#content img {
    max-width: 400px;
}
</style>